---
title: "Пластична клавиатура Air Touch"
date: 2005-07-03T06:03:57+01:00
---

Според една статия, която четох наскоро, компютърната клавиатура е около 400 пъти по-мръсна от обществените тоалетни. Върху и между клавишите й се развиват милиони микроорганизми подхранвани от частици кожа, пот и мазнина.
Спасението от тази напаст е задължителното измиване на ръцете след работа с компютър и редовното почистване на клавиатурата.

Всеки, който е почиствал някога конвенционалната си клавиатура знае през какъв ад е преминал. Почистването изисква разглобяване, изтръгване на всеки клавиш и почистването му с препарат, след което идва ужаса на сглобяването. Предполагам има хора, на които това занимание е приятно и го намират за особено тонизиращо, но аз поне не съм сред тях. Сега си представете клавиатура, която само трябва да потопите в съд с топла вода и сапун, за да почистите. Звучи като мечтата на всяка домакиня. Flexible клавиатурите ви предлагат това и няколко други екстри:

* Можете да си я носите навита на руло в джоба или в чантата. Нещо много удобно, когато се налага да пренасяте често компютъра си примерно за LAN партита, издръжливи са на заливане с течности, прах и мръсотия.
* Писането по такава клавиатура е абсолютно безшумно и ако ви се налага да попишете в стая в която някой спи няма да получите редовната порция от "благословии"
* Просто изглеждат добре. Модингът настъпва с пълна сила в компютърните среди, а с една такава клавиатура ще можете да се изфукате пред приятелите си.
* Издръжливост. Основният фактор за развалянето на клавиатурите е боклукът, който в случая не може да достигне до вътрешността.
* Air Touch e Flexible клавитура с тяло от силикон, в който е затворена цялата електроника. Цветът й е перлено бял с черни надписи на бутоните. От клавиатурата излиза USB кабел и това е единствената връзка на вътрешността с околната среда. В десния край е разположен блокът с електрониката и светодиодите за състоянието на Lock клавишите.


## Усещане
Най важното нещо за една клавиатура според мен е как усещате работата с нея. Дали се налага да убивате по два неврона от нервната си система при всяко натискане на бутон, или работата Ви с нея е симбиоза и я усещате като естествено продължение на пръстите си. В това отношение съм леко раздвоен в оценката си за AirTouch. На първо място клавишите са успоредни на повърхността, на която я поставите т.е. липсва механизъм за промяна на ъгъла. Ако обичате да спускате крачетата на конвенционалната си клавиатура тук ще имате известен проблем с накланянето.

Клавишите са пълноразмерни с изключение на интервала, който е разделен на две с цел да осигури нагъването на клавиатурата.

Електрониката е разположена в дясната част до цифровия блок. За човек като мен използващ активно цифровия блок това е малко неудобно, но след втория ден се свиква с тази мисъл.

Клавишите се натискат леко без особено усилие. Усещането е като писане по калкулатор, но с по-добра обратна връзка. В началото пръстите ми се чувстваха малко несигурни, може би заради по-голямото разстояние или заради възможността да натисна клавиша "накриво" и той пак да сработи, но в момента на писане на тази статия (на втория ден) имам усещането, че пиша доста по-бързо, отколкото със старата си клавиатура.

Ако основата не е запрашена клавиатурата стои много стабилно на бюрото заради силиконовото си тяло.

## Инсталация
Клавиатурата се свързва с компютъра посредством USB, което я прави почти универсално решение за PC и Mac. Преди да я свържете включете поддръжката на USB клавиатура от BIOS-а за да можете да я ползвате и преди зареждането на операционната система.

Windows 2000 - включвате USB кабела, Windows я разпознава като Human Interface Device и инсталира необходимите драйвери след това. Клавиатурата може да работи и паралелно на тази, която вече използвате.


Linux - използвах Debian с ядро 2.6.3 с включена поддръжка на USB. При включване на клавиатурата в компютъра тя беше автоматично разпозната и веднага след това беше готова за работа.

## Заключение
Air Touch е едно приключение и изходът от него зависи от вашите вкусове и навици. Ако сте готови да инвестирате малко време в опознаване ще откриете красотата от работата ако ли не най-вероятно ще се върнете към старата си любов. Съветът ми е, пофлиртувайте с тази красавица може би тя е това, което винаги сте търсили.

