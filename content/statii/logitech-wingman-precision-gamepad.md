---
title: "Logitech WingMan Precision Gamepad"
date: 2005-07-03T06:03:57+01:00
---

## Въведение
Играете ли игри? Предполагам че отговорът е ДА. Всеки си е пускал игра някога. Независимо дали е била Diablo или вездесъщият Solitaire. И всеки, който е играл на нещо по-сложно от Minesweeper знае че клавиатурата не става за игра. Господарят в царството на игрите е джойстикът. Първите геймпортове присъстват в оригиналния IBM PC.

Дори ИЗОТ се опита да даде на българските потребители удоволствието от играта като представи своят джойстик предназначен за компютрите Правец 8 (предполагам че този джойстик има антикварна стойност, желаещите могат да се снимат с него срещу скромна сума :).

Оттогава, насам джойстиците са претърпели множество метаморфози за да се достигне до днешното разнообразие и устройства разработвани специално за определени игри.

## Джойстикът
Logitech WingMan Precision Gamepad е джойстик от типа геймпад, т.е. липсва самата ръчка от стандартния джойстик. Контролерът се натиска с палец и няма потенциометри а само контакти. Този тип джойстици са широко познати от конзолните игри тъй като са почти универсални и с тях може да се играе сносно почити всяка игра.

WingMan Precision на пръв поглед изглежда сив и скучен, на втори поглед също но това е джойстик и предназначението му е не да се гледа а да се играе с него. Корпусът е извит като кифла и е изработен от тъмносива пластмаса. Приляга удобно в ръцете въпреки “ръбатия” си вид. В долната си част има вдлъбнатини в които влизат средните пръсти тъй като показалците натискат двата бутона в горната част. На предната страна се намира контролера, който е 8-позиционен и четири бутона. 4+2=6 но джойстика е четирибутонен. Два от бутоните отпред са турбо версии на останалите два.

## Инсталация
Инсталацията протече безпроблемно. Включвате кабела на джойстика в геймпорта на звуковата си карта. Стартирате Gaming options (в случая Windows 2000).

И добавяте 2-axis, 4-button joystick. Това е!

## Усещането
Аз съм ветеран в конзолите от типа Sega Genesis, затова този геймпад ме върна в младостта ми. Палецът на лявата ръка удобно влиза във вдлъбнатината на контролера, която е гладка и няма издатини който да оставят следи по пръстите ви след няколко часа игра. Бутоните на предния панел са разположени малко несвойствено за мен и имах малко проблеми с уцелването им в началото но после свикнах. За сметка на това двата бутона в горния край се падат точно под пръстите и се натискат много удобно.

## Технически характристики:
```
Тип: геймпад
Брой бутони: 4(6)
Контролер: 8 позиционен
```

## Крайна оценка:
WingMan Precision, е за всички почитатели на емулатори (MAME, GenS) и игри от рода на Jazz Jack Rabit, DeamonStar, Tetris и др. За истинските геймъри посветили живота си на пилотирането на F22 или бясното шофиране по улиците на Монако един съвет: този джойстик не е за вас вземете си нещо специализирано което ще спре дъха ви.
